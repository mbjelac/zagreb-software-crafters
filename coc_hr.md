# Kodeks ponašanja zajednice Zagreb Software Crafters

Molimo vas da pročitate naš puni kodeks ponašanja prije nego što sudjelujete u online raspravama i prije dolaska na okupljanja zajednice. Ali nemojte se osjećati zastrašeno — pravila su jednostavna i učinit će zajednicu boljom za sve.

## Zašto imamo kodeks ponašanja

Posvećeni smo stvaranju zajednice na kojoj svi mogu učiti, podučavati, dijeliti, povezivati se i dobro se zabaviti. To je moguće samo ako smo uključivi za što veći broj sudionika i ako stvaramo okruženje u kojem se svi osjećaju sigurno i dobrodošlo.

Da, cijenimo raspravu i neslaganje. I rasprave mogu biti žustre. No, pravila moraju postojati. Mora postojati jasna granica.

U ovom kodeksu ponašanja navodimo ta pravila i granice.

## Sigurno okruženje

Posvećeni smo pružanju prijateljskog, sigurnog i dobrodošlog okruženja za sve, bez obzira na spol, seksualnu orijentaciju, programski jezik, tjelesne sposobnosti, etničku pripadnost, socioekonomski status ili religiju (ili nedostatak iste).

Stoga pozivamo sve sudionike okupljanja Zagreb Software Crafters, kao i širu zajednicu, da nam pomognu stvoriti pozitivna i sigurna iskustva za sve. Uz vašu pomoć, okupljanja zajednice mogu biti izvrsno iskustvo za svakoga!

- Ponašajte se profesionalno prema svima. Svi na konferenciji su stručnjaci u svom području. Ponašajte se prema svim sudionicima ravnopravno. Pitajte prije nego što nešto objašnjavate. Nemojte objašnjavati stvari ako to niste traženi. Osoba s kojom razgovarate možda zna više, ili zna nešto drugačije o toj temi od vas!
- Budite srdačni, prijateljski nastrojeni i strpljivi. Pretpostavite dobru namjeru. Postavljajte pitanja prije nego što donesete zaključke.
- Poštujte druge. Nećemo se svi uvijek slagati, ali neslaganje nije izgovor za loše ponašanje ili nepristojnost. Svi možemo povremeno osjetiti frustraciju, ali ne smijemo dopustiti da ona preraste u osobni napad.
- Budite svjesni učinka svojih riječi na druge. Mi smo zajednica stručnjaka i ponašamo se profesionalno. Budite ljubazni prema drugima. Ne vrijeđajte i ne omalovažavajte druge sudionike. Uznemiravanje i isključujuće ponašanje nije prihvatljivo.
- Kad god je moguće, koristite uključiv jezik: primjerice, kada pričate o osobi čiji spol nije poznat koristite množinu ("On koristi Javu." -> "Oni koriste Javu.") i budite svjesni da neki ljudi preferiraju zamjenice koje možda ne biste očekivali.
- Ako se zabunite u izražavanju, nemojte se osjećati loše — jednostavno se ispričajte i nastavite dalje s više pažnje.
- Budite oprezni s vicevima. Ne toleriramo kršenja kodeksa ponašanja, čak ni ako je nešto izrečeno “samo kao šala”.
- Priznajte kada nešto ne znate. Ohrabrite druge da također priznaju kada nešto ne znaju — i nikada se ne rugajte tome. Svi smo ovdje kako bismo učili.

## Kršenja kodeksa ponašanja

Ako mislite da je netko prekršio naš kodeks ponašanja — čak i ako niste bili izravno uključeni, nego ste samo načuli razgovor — molimo:

1. Upozorite osobu da je njezino ponašanje neprimjereno i zamolite je da prestane.
2. Kontaktirajte organizatore okupljanja Zagreb Software Crafters (vidi kontakte u nastavku).

Ali dajte ljudima priliku za pojašnjenje. Ako postoji i najmanja mogućnost da je došlo do nesporazuma (npr. osoba ne govori materinjim jezikom i nije se najbolje izrazila), pokušajte to riješiti prijateljski i konstruktivno.

Kada saznamo za moguće kršenje kodeksa, organizatori će saslušati obje strane, i poduzeti odgovarajuće mjere, kao što su:

- Upozorenje
- Detaljan razgovor o našim vrijednostima
- Uklanjanje osobe s okupljanja
- Pozivanje nadležnih službi

## Neprihvatljivo ponašanje

Neprihvatljivo ponašanje uključuje, ali nije ograničeno na:

- Uznemiravanje i drugo isključujuće ponašanje. Namjerno zastrašivanje i prijetnje.
- Agresivan ili seksualiziran jezik i sadržaj. Neželjeni seksualni komentari ili pristupi.
- Vrijeđanje i omalovažavanje drugih sudionika.
- Otkrivanje ili dijeljenje identiteta (etničkog, rodnog ili nekog drugog) sudionika bez njihovog pristanka.
- “Pa, zapravo…” ponašanje: objašnjavanje ljudima što su “zapravo htjeli reći”.
- Bilo koje drugo ponašanje koje se može razumno smatrati neprimjerenim u profesionalnom okruženju.

## Trebate pomoć?

Ako vam treba pomoć, imate dodatna pitanja ili bilo kakve nedoumice, obratite se organizatorima okupljanja Zagreb Software Crafters zajednice.

- Pronađite i razgovarajte s organizatorima
- Kontakt: [marko.bjelac@gmail.com](mailto:marko.bjelac@gmail.com)

Ovaj kodeks ponašanja odnosi se na samu Zagreb Software Crafters zajednicu i na sva okupljanja te zajednice, kao i na sve digitalne prostore povezane sa zajednicom, poput [meetup.com grupe](https://www.meetup.com/zagreb-software-crafters/).

---

## Zahvale

Ove vrijednosti su prenesene iz [kodeksa ponašanja konferencije Socrates - Njemačka](https://www.socrates-conference.de/values) sa dopuštenjem.
